#import "template.typ": *
#show: template

= Namn
Föreningens fullständiga namn är RoyalRoppers, nedan benämnd föreningen.

= Syfte
Föreningens syfte är:

- att delta i Capture The Flag (CTF) tävlingar,
- att vara en samlingsplats för IT-säkerhetsintresserade,
- att främja medlemmarnas utbildning och fortbildning inom IT-säkerhet genom
  utbyte av information,
- att vara en brygga mellan sina medlemmar och industrin.

= Beslutande organ
Föreningens beslutande organ är ordinarie årsmöte, extrainsatt årsmöte och
styrelsen. Föreningens högsta beslutande organ är årsmötet.

= Säte
Föreningen har sitt säte i Stockholm, Sverige.

= Verksamhets- och Räkenskapsår
Föreningens verksamhets- och räkenskapsår är brutet och går från den första
november till den sista oktober nästkommande år.

= Stadgar

== Ändringar
För ändring av dessa stadgar krävs beslut på två på varandra följande årsmöten,
med minst en månads mellanrum, varav minst ett ska vara ett ordinarie årsmöte,
med minst 2/3 av antalet avgivna röster. För detta ändamål kan två möten
betraktas som på varandra följande även om extrainsatta årsmöten äger rum mellan
dem, så längre ändringen i sig inte är en av anledningarna till
sammankallningen.

Förslag till ändring av stadgarna får skriftligen avges av såväl medlem som
styrelse.

== Tolkning
Uppstår tvekan om tolkningen av dessa stadgar, eller om fall förekommer som inte
är förutsedda i stadgarna, hänskjuts frågan till nästkommande årsmöte. I
brådskande fall får frågan avgöras av revisorn.

= Medlemskap

== Medlemmar
Medlem är den som har lämnat in en av föreningen godkänd medlemsansökan.

Föreningen är öppen för alla fysiska personer som delar föreningens intressen
och studerar eller har studerat på KTH, bor i Sverige eller innehar svenskt
medborgarskap alterativt rekommenderas av en annan medlem. Medlem skall följa
föreningens stadgar och föreskrifter. Medlemskapet gäller per verksamhetsår.

Medlem som allvarligt skadar föreningen eller motverkar dess syfte kan uteslutas
av årsmötet genom beslut med två tredjedels majoritet. I brådskande fall kan
styrelsen besluta om interimistisk uteslutning. Sådant beslut ska alltid prövas
på nästföljande årsmöte. Ingen får delta i omröstning angående egen uteslutning.
Medlem som uteslutits kan efter att minst 6 månader förflutit beviljas
återinträde i föreningen efter beslut av styrelsen eller årsmötet.

Endast medlemmar kan inneha poster i föreningen.

== Behandling av personuppgifter
Medlem godkänner genom sitt medlemskap att föreningen får behandla
personuppgifter i syfte att bedriva ändamålsenlig verksamhet i enlighet med
Dataskyddsförordningen, GDPR.

== Avgift
Föreningen skall ej ta ut en medlemsavgift. I samband med vissa tävlingar och
evenemang kan medlemmar behöva bekosta vissa omkostnader själva.

== Utträde
En medlem som önskar utträda ur föreningen, anmäler detta skriftligen till
styrelsen varpå denne ej längre anses vara en medlem. Även den medlem som ej
förnyar sitt medlemskap i samband med ett nytt verksamhetsår bör anses ha
utträtt.

== Förnyelse legitimitet
För att säkerställa kontinuitet kan medlemmar som vid verksamhetsårets slut
innehar en post i föreningen (styrelseledamot, revisor eller valberedning) under
november månad lämna in en förnyelseansökan om medlemskap (adresserad till
styrelsen, även om den är vakant) och räkna med att den automatiskt accepteras
för det nya verksamhetsåret, varvid de hädanefter återupptar sin post.

Styrelsen kan därmed legitimera sig genom denna klausul och återfå mandatet att
fortsätta ta emot förnyelseansökningar från övriga (gamla) medlemmar.

Den som inte förnyar sitt medlemskap senast den sista november anses ha
förverkat den post som hen innehade under det senaste verksamhetsåret, och hens
plats kan tillsättas på föreskrivet sätt.

== Fyllnadsval
Om det uppstår en vakans i styrelsen kan styrelsen själva välja in en
ersättningsmedlem genom majoritetsbeslut. En ersättare i styrelsen har full
befogenhet som styrelsemedlem, men beslutet måste prövas under första
efterföljande årsmöte. I händelsen av kallandet av ett extrainsatt årsmöte måste
beslutet anges som en av orsakerna som föranlett mötet.

= Årsmöte

== Tidpunkt och kallelse <tidpunkt-kallelse>
Årsmötet ska ske någon dag mellan 20 november och 23 december varje år. Kallelse
ska utgå per mejl till samtliga medlemmar minst 14 dagar innan årsmötets
inträffande. En kompleterande kallelse innehållande samtliga handlingar skall
även utgå per mejl senast 5 dagar innan årsmötets inträffande.

== Beslutsmässighet
Årsmötet är beslutsmässigt när mötet är behörigt utlyst enligt
@tidpunkt-kallelse. För beslutsmässighet krävs även
att det minsta av 10 medlemmar eller 10% av föreningens medlemmar är närvarande.
Endast motioner som funnits med i handlingarna får behandlas på årsmötet.

== Motioner
Samtliga medlemmar får inkomma med motioner inför årsmötet till och med 7 dagar
innan årsmötets inträffande.

== Ärenden vid årsmötet
Vid årsmötet skall följande behandlas och protokollföras:

+ Mötets högtidliga öppnande
+ Eventuella adjungeringar.
+ Fastställande av röstlängd för mötet.
+ Val av ordförande och sekreterare för mötet.
+ Val av protokolljusterare och rösträknare.
+ Fråga om mötet har utlysts på rätt sätt.
+ Fastställande av dagordning.
+ Styrelsens verksamhetsberättelse för det senaste verksamhetsåret.
+ Styrelsens förvaltningsberättelse för det senaste räkenskapsåret.
+ Revisorernas berättelse över styrelsens förvaltning under det senaste
  verksamhetsåret.
+ Fråga om ansvarsfrihet för styrelsen för den tid revisionen avser.
+ Fastställande av verksamhetsplan samt behandling av budget för det kommande
  verksamhetsåret.
+ Behandling av propositioner och motioner.
+ Val av styrelse
+ Val av revisor
+ Val av valberedning
+ Övriga frågor
+ Mötets högtidliga avslutande

== Protokoll
Samtliga beslut tagna av årsmötet samt eventuella reservationer skall
protokollföras. Protokollet justeras av de valda protokolljusterarna.

== Beslut och rösträtt
Samtliga medlemmar har närvaro-, yttrande-, yrkande- och rösträtt vid mötet.
Eventuella icke-medlemmar kan, vid beslut, adjungeras in med närvaro och
yttranderätt, men inte rösträtt.

Samtliga beslut fattas genom acklamation. Varje deltagare med rösträtt har rätt
att begära en votering eller sluten votering. Om inte annat beslutats gäller
enkel majoritet. Beslut där mer än enkel majoritet krävs skall fattas genom
votering (sluten eller ej).

== Val
Årsmötet väljer nästa års styrelse, revisor och valberedning.

== Extrainsatt årsmöte
Styrelsen kan kalla medlemmarna till extra årsmöte. Styrelsen är skyldig att
kalla till extra årsmöte när en revisor eller minst 10% av föreningens
röstberättigade medlemmar begär det. Sådan framställning skall göras skriftligen
och innehålla skälen för begäran. När styrelsen mottagit en begäran om extra
årsmöte skall styrelsen inom 14 dagar utlysa sådant möte att hållas inom två
månader från erhållen begäran. Vid extra årsmöte får endast det som föranlett
mötet upptas till behandling. I övrigt skall ett extrainsatt årsmöte följa samma
föresrkifter som ordinarie årsmöte.

= Styrelsen

== Sammansättning
Styrelsen består av 4-8 ledamöter. Däribland skall följande poster tilldelas:

- Ordförande
- Vice ordförande
- Kassör
- Sekreterare

Ordförande och kassör är firmatecknare och har attesträtt. Styrelseledamöter får
inte vara revisor eller valberedning.

== Uppgifter
När årsmöte inte är samlat är styrelsen föreningens beslutande organ och
ansvarar för föreningens angelägenheter. Styrelsen skall -- inom ramen för
dessa stadgar -- svara för föreningens verksamhet enligt fastställda planer
samt tillvarata medlemmarnas intressen. Det åligger styrelsen särskilt att:

- tillse att för föreningen gällande lagar och bindande regler iakttas,
- verkställa av årsmötet fattade beslut,
- planera, leda och fördela arbetet inom föreningen,
- ansvara för och förvalta föreningens medel,
- granska medlemsansökningar och acceptera dem (eller inte),
- tillhandahålla alla av revisorn begärda handlingar,
- förbereda årsmöte.

== Mandatperiod
Mandatperioden för styrelseledamöter är från dess att hen blir vald tills det
att en ny styrelse har valts.

== Utträde
Önskar en styrelseledamot avträda sin post ska detta anmälas på nästkommande
styrelsemöte.

= Styrelsemöten

== Mötets förfarande
Styrelsen sammanträder efter kallelse av ordföranden eller vice ordförande,
eller då minst halva antalet ledamöter har begärt det. Styrelsen är
beslutsmässig när samtliga ledamöter kallats och då minst hälften av de valda
ledamöterna är närvarande, rundat uppåt. För alla beslut krävs majoritetsröst.
Vid lika röstetal har ordföranden utslagsröst. Röstning får inte ske genom
ombud.

== Per capsulam
I brådskande fall får ordföranden besluta att ärende skall avgöras genom
skriftlig omröstning. Sådana beslut skall prövas vid nästkommande styrelsemöte.

== Protokoll
Vid sammanträde skall protokoll föras. Protokoll skall justeras av
mötesordföranden och mötessekreterare.

= Valberedning
Valberedningen består av en person. Valberedningen har ansvar för att på
årsmötet lägga fram ett förslag på styrelse, revisorer samt nästa års
valberedning. Förslaget ska även innefatta en fördelning av posterna ordförande,
vice ordförande, sekreterare och kassör. Valberedningens mandatperiod är ett
verksamhetsår. Valberedningen får inte sitta i styrelsen eller vara revisor.

= Revisor
För granskning av föreningens räkenskaper och styrelsens förvaltning ska utses 1
revisor. Revisorern utses av årsmötet och ska vara oberoende av dem de har att
granska. Revisorn får inte sitta i styrelsen eller vara valberedning.

Revisorn har rätt att fortlöpande ta del av föreningens räkenskaper, årsmötes-
och styrelseprotokoll och övriga handlingar. Föreningens räkenskaper skall vara
revisorn tillhanda senast 20 dagar före ordinarie årsmöte. Revisorern skall
granska styrelsens förvaltning och räkenskaper för det senaste verksamhets- och
räkenskapsåret samt till styrelsen överlämna revisionsberättelse senast 7 dagar
före årsmötet.

= Upplösning
Föreningen kan endast upplösas om två på varandra följande ordinarie årsmöten så
beslutar med två tredjedelars majoritet. Om minst 10 medlemmar motsätter sig
upplösning, kan föreningen inte upplösas. I kallelse till årsmötet skall anges
om fråga om upplösning har väckts.

Vid upplösning ska föreningens skulder betalas, varefter eventuella återstående
tillgångar ska fördelas av årsmötet, på sådant sätt att föreningens syfte
främjas.
